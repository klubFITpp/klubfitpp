---
title: "Hello FIT! 2024"
layout: news
categories:
  - HelloFIT!
tags:
  - HelloFIT!
img: "/assets/images/news/hello-fit-24-title.jpg"
short: "Hello FIT! 2024"
---

Rok se s rokem sešel a Fakultu informačních technologií ČVUT znovu oživila tradiční uvítací akce pro nové studenty s názvem **Hello FIT**. Ve čtvrtek 19. září se již lehce před devátou hodinou začali před fakultní budovou scházet první účastníci. Po registraci je čekal bohatý program zahrnující **přednášky a interaktivní aktivity**.

První blok se nesl ve znamení přednášek, vedený současnými studenty fakulty, kteří nováčkům poskytli nejen základní informace o průběhu studia, ale i cenné tipy a rady týkající se well-beingu, efektivního učení a udržení balancu mezi studiem a osobním životem. Celý první blok byl streamovaný na [youtube kanále klubu FIT++](https://www.youtube.com/watch?v=HrkLMaYak_Q), pro ty, kteří nemohli dorazit osobně.

Po skončení přednáškového bloku následovala hra, při které byli účastníci rozděleni do skupin po šesti a měli za úkol projít 13 stanovišť s úkoly. Cílem bylo nejen seznámit nové studenty s kampusem a jeho zákoutími, ale také jim představit studentské kluby a organizace přidružené k univerzitě. 

Závěrečná zastávka této hry vedla do grill centra na Strahově, kde pro všechny zúčastněné probíhala až do pozdních nočních hodin **afterparty.** Neformální atmosféra, dobré jídlo a hudba poskytly ideální prostor pro navázání nových přátelství a sdílení zážitků z celého dne.

Na závěr bychom chtěli poděkovat všem účastníkům, organizátorům a sponzorům, zejména společnosti [EY](https://www.ey.com/cs_cz), která přispěla k uskutečnění této akce finančním darem.

![](/assets/images/news/hello-fit-after.jpg)